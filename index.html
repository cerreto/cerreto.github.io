<!DOCTYPE html>
<html>
<head>
	<title>Courtesy page</title>
	<link rel="stylesheet" type="text/css" href="style.css">
	<meta charset="UTF-8">
	<meta name="viewport" content="width=device-width, initial-scale=1">
</head>
<body>
	<div class="stanza">
	<p class="strofa">Ho sceso, dandoti il braccio,</p>
	<p class="strofa">almeno un milione di scale</p>
	<p class="strofa">e ora che non ci sei è il vuoto ad ogni gradino.</p>
	<p class="strofa">Anche così è stato breve il nostro lungo viaggio.</p>
	<p class="strofa">Il mio dura tuttora, né più mi occorrono</p>
	<p class="strofa">le coincidenze, le prenotazioni,</p>
	<p class="strofa">le trappole, gli scorni di chi crede</p>
	<p class="strofa">che la realtà sia quella che si vede.</p>
	<br>
	<p class="strofa">Ho sceso milioni di scale dandoti il braccio</p>
	<p class="strofa">non già perché con quattr'occhi forse si vede di più.</p>
	<p class="strofa">Con te le ho scese perché sapevo che di noi due</p>
	<p class="strofa">le sole vere pupille, sebbene tanto offuscate,</p>
	<p class="strofa">erano le tue.</p>
	</div>
</body>
</html>